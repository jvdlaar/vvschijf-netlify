---
title: Jaaroverzicht 2022
visible: true
date: 2022-12-21T19:00:59.683Z
description: >-
  Beste leden, supporters en sponsoren van vv Schijf,


  De ALV van september, waarin we hebben teruggekeken op het seizoen 2021-2022 en de besluiten voor het nieuwe seizoen hebben gedeeld, ligt al weer even achter ons. Het einde van het jaar is in zicht. Een goed moment om nog even terug te kijken en samen te vatten.
---

Ook afgelopen seizoen hadden we als vereniging nog last van de corona pandemie. Na een stroeve start en een lange winterstop mocht de kantine eindelijk weer helemaal open en konden de vele geplande festiviteiten, met groot succes, alsnog doorgang vinden. Samen met de subsidies voor verenigingen en de sponsorinkomsten heeft dit uiteindelijk tot een klein positief resultaat geleid voor het seizoen 2021-2022.


De significante stijging van de kosten van onder andere gas en elektra baren ons wel zorgen. Ook vv Schijf heeft te maken met een stijging van deze kosten. Door verduurzaming van ons sportpark in de afgelopen jaren blijven deze kosten voor ons als verenging voorlopig wel beheersbaar. Wij hebben als bestuur besloten, gezien de stijgende kosten die al onze leden raken, om de contributies voor komend jaar NIET te verhogen en ook de douches zullen warm blijven. Op deze manier hopen wij het voetbal binnen onze gemeenschap te stimuleren. Om de kantine-opbrengsten in stand te houden hebben we wel besloten om de prijzen voor consumpties met 20 eurocent te verhogen.


Sportief gezien ging het ons afgelopen seizoen voor de wind. Heren 1 draaide een goed seizoen met gemakkelijke handhaving in de 3de klasse tot gevolg. En wat te denken van Dames 1, kampioen en promotie naar de 1ste klasse! In het huidige seizoen hebben we helaas wel een seniorenelftal minder. Daar tegenover staan inmiddels wel 3 vrijdagavond teams. Positief is ook te vermelden dat we bij de jongste jeugd een toename zien in het aantal jeugdleden. Blijven investeren in onze jeugd is van groot belang om onze club op lange termijn gezond te houden. 
Sportpark De Zoek lag er, zoals altijd, afgelopen seizoen ook weer piekfijn bij door de tomeloze inzet van de klusploeg. Kleedkamer 4 is gerenoveerd met behulp van vrijwilligers, het terras is opnieuw gelegd  en met behulp van nieuw elektrisch tuingereedschap is het sportpark netjes onderhouden. Ook is er gestart met duurzaam bemesten van de velden. 


Inmiddels is het seizoen 2022-2023 al halverwege. Heren 1, met als trainer Aytaç Akkaya, staat op een knappe 4de plaats in de competitie. Dames 1 is verre van kansloos in een sterke 1ste klasse. Er wordt veel gevoetbald door de overige senioren/dames/jeugd en de sfeer in de kantine is goed. Maar nieuwe leden zijn altijd welkom. Wel is de regel dat je pas wedstrijden mag voetballen als je lid bent opnieuw aangescherpt. Het is altijd mogelijk om eerst 4x mee te trainen.
De winterstop staat voor de deur. Dan zal gestart worden met het opknappen van het scheidsrechterslokaal. Evenals de oliebollenactie op 31 december waarvan de opbrengst ten goede komt aan de jeugd! 


Iedereen die zich afgelopen jaar op welke manier dan ook heeft ingezet voor onze prachtige club: BEDANKT! Voor iedereen zich komend jaar gaat inzetten alvast bedankt. Laat het weten als je geïnteresseerd bent in een baantje als kaderlid, commissielid, bestuurslid of scheidsrechter. Vrijwilligers zijn er nooit te veel!
Prettige feestdagen en een heel sportief en gezond 2023 gewenst namens het Bestuur en in het bijzonder jullie nieuwe voorzitter.


Ralph Boden